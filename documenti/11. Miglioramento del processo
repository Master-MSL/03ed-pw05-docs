Un possibile miglioramento del processo, sia per il Comune di Milano che per il Comune di Torino, potrebbe essere relativo alla fase di presentazione della documentazione presso sportello, necessaria all’ottenimento della CIE.

In linea teorica i processi vanno migliorati per fornire un servizio migliore ai clienti, per contenere i costi e le tempistiche; in buona sostanza il miglioramento deve consentire di ottenere un processo che sia più veloce, meno caro, più facile e più sicuro rispetto al precedente. 

Nel caso specifico, il possibile miglioramento deve cercare di automatizzare le attività in modo da ridurre il lavoro umano e puntare sul miglioramento del rapporto tra cittadino e pubblica amministrazione locale. 
Allo stato attuale, la consegna della documentazione avviene presso lo sportello e nel dettaglio si tratta di:
o	carta d'identità precedente
o	se il vecchio documento è stato smarrito o rubato, la denuncia presentata all'autorità di Pubblica Sicurezza
o	una foto tessera a colori su sfondo chiaro, recente e con il capo scoperto
o	tessera sanitaria (Carta Nazionale dei Servizi) o codice fiscale
o	permesso di soggiorno o carta di soggiorno in corso di validità, per i cittadini non appartenenti all'Unione Europea.

Non è infrequente il caso in cui la documentazione è incompleta o non conforme e l’utente non riesce pertanto a concludere la pratica creando del malcontento e proteste, anche ingiustificate. Si potrebbe pertanto adottare una soluzione che prevede l’invio della documentazione informaticamente entro pochi giorni dalla ricezione della mail di conferma dell’appuntamento; tale soluzione presenta dei vantaggi e degli svantaggi.
I principali vantaggi:
- riduzione tempi di lavorazione pratica presso lo sportello e conseguente possibile incremento degli appuntamenti giornalieri
- riduzione tempistiche di attesa per appuntamento presso lo sportello
- miglioramento della percezione della qualità del servizio da parte dell’utente
- miglioramento benessere e soddisfazione del personale dipendente.
I principali svantaggi:
- incremento del lavoro di back office necessario alla verifica della documentazione ricevuta.
- a parità di risorse umane, è necessario, se possibile, riorganizzare e riequilibrare l’attività di front e back office.

Nonostante i vantaggi siano sicuramente superiori agli svantaggi, è necessario tenere in considerazione il grado di alfabetizzazione informatica dei cittadini/utenti. L’OCSE (Organizzazione per la Cooperazione e lo Sviluppo Economico) nell’ultimo report “Skills Outlook 2019” ha lanciato il seguente l’allarme: “La popolazione italiana non possiede le competenze di base necessarie per prosperare in un mondo digitale, sia in società sia sul posto di lavoro”.
Per citare solamente alcuni dati di tale studio, solo il 21% della popolazione tra i 16 e i 65 anni possiede un buon livello di alfabetizzazione e capacità di calcolo, come attestato dalla capacità di ottenere un punteggio nei test di alfabetizzazione e calcolo PIAAC (Programme for the International Assessment of Adult Competencies) almeno di livello 3, mentre il 36% è in grado di utilizzare Internet in maniera complessa e diversificata.
Si tratta del livello più basso in assoluto tra quello dei Paesi OCSE per cui il dato è disponibile.
Nel mondo del lavoro le cose non sembrano andare meglio: le risorse ICT infatti sarebbero sì utilizzate, ma con meno intensità rispetto ad altre nazioni OCSE, tanto che il 13,8% dei  lavoratori italiani occupa attualmente posizioni ad alto rischio di automazione (negli altri Paesi il dato è attorno al 10,9% in media) e necessiterebbero dunque di una lunghissima formazione, fino anche a un anno, prima di essere in grado di passare a occupazioni con minor rischio, mentre addirittura un altro 4,2% necessiterebbe allo stesso scopo di una formazione ancora più lunga, fino anche a tre anni.
Pertanto, in sintesi, il miglioramento del processo descritto potrebbe diventare critico per la fascia di popolazione più debole dal punto di vista informatico: una possibile alternativa potrebbe essere quella di prevedere due processi differenti, uno per chi possiede competenze informatiche e uno per chi ne è sprovvisto.

