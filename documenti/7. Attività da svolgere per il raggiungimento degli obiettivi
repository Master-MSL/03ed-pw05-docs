Al fine di sviluppare al meglio il presente project work, è ora necessario analizzarlo in tutte le sue singole fasi. 
Per cercare di rendere più comprensibili tutte le fasi del progetto, verrà di seguito utilizzata la WBS (Work Breakdown Structure), anche definita come “scomposizione strutturata del progetto”.
La WBS è uno strumento utilizzato per la scomposizione analitica di un progetto in parti elementari.
Lo scopo è quello di organizzare il lavoro in elementi più facilmente gestibili e rendere meno complessa la comprensione del progetto, in modo da comunicare a tutti i soggetti coinvolti le fasi e le attività da svolgere per il raggiungimento di un obiettivo.
La WBS fornisce un valido ausilio al project manager soprattutto nella definizione e nell’organizzazione delle attività di progetti complessi.
Con lo strumento della WBS il progetto viene scomposto gerarchicamente in componenti (ad esempio sottobiettivi, attività e compiti specifici), con un grado di dettaglio sempre maggiore, seguendo un approccio top-down. S’innesca così un meccanismo di progressiva articolazione in elementi sempre più piccoli, WBE (Work Breakdown Elements).
Ciascun livello rappresenta porzioni sempre più dettagliate del progetto.
Viene da sé che il grado di scomposizione dipende dalla complessità del progetto e termina nel momento in cui nell’ultimo livello gerarchico si ha un grado di dettaglio tale da:
•	descrivere univocamente il singolo lavoro da svolgere
•	permettere l’attribuzione della responsabilità esecutiva.

In sintesi, l’utilizzo della WBS comporta i seguenti vantaggi:
•	individuare le responsabilità per ogni fase del progetto
•	descrivere le attività da svolgere in modo chiaro e completo evitando ogni ambiguità
•	attribuire un compito ad una specifica persona o risorsa evitando duplicazione 
nell’attribuzione dei compiti
•	agevolare la comunicazione tra i diversi attori coinvolti nell’esecuzione del progetto
•	migliorare la comprensione del progetto da parte di tutti i soggetti coinvolti
•	migliorare la comprensione del progetto da parte di soggetti esterni.

