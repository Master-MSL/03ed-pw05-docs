La necessità di reingegnerizzazione dei processi dell’Area servizi civici discende dalle mutate condizioni dell’ambiente di riferimento sia interno che esterno.
È necessario creare efficienza all’interno dei processi e tra i processi stessi avendo come punto di riferimento principale il cittadino, ossia le sue esigenze. 
In estrema sintesi, come previsto dall’orientamento BPR (Business Process Reengineering), il cambiamento deve portare a rilevanti miglioramenti e nuove modalità di svolgimento dei processi.  
Gli stessi principi del BRP prevedono:
o	ripensare l’organizzazione sui risultati da ottenere e non sui compiti da svolgere
o	far svolgere il processo o parte di esso al cliente (ad es. attraverso l’utilizzo della tecnologia)
o	limitare gli sforzi di coordinamento con le risorse decentrate
o	raccogliere una sola volta le informazioni alla fonte.

Ai fini dell’analisi dei processi, l’Area Servizi Civici verrà suddivisa in base alle 4 unità organizzative predette, ossia servizi anagrafici, stato civile, elettorale, leva.

Per ogni ambito organizzativo sono stati individuati i processi principali, le risorse assorbite e gli indicatori di risultato; è necessario difatti misurare la produttività dei processi, ossia i risultati conseguiti a fronte del consumo di risorse umane e finanziarie.
In seguito tali dati saranno confrontati con quelli del Comune di Milano in modo da individuare la migliore pratica o best practise. In base ai dati predetti sarà necessario, in seguito, analizzare i vari processi nel dettaglio ed identificare, ove possibile, i miglioramenti da apportare.
Uno step fondamentale è quello di identificare il o i responsabili del progetto e un piano di lavoro che consenta di concludere l’attività nel più breve tempo possibile.

Entrando, ora, nel dettaglio vengono riportate le informazioni che verranno confrontate con la Città di Milano (il confronto verterà sull’esercizio 2018, ultimo dato consuntivo disponibile alla data di compilazione del presente documento).

Per ognuna delle 4 unità organizzative, oggetto di analisi saranno le seguenti informazioni:
o	principali processi gestiti: vengono identificati i processi principali gestiti dall’unità organizzativa
o	risorse finanziarie: consentono di stimare il costo dei processi di lavori sostenuti e in particolare verranno confrontate le spese per il personale a tempo indeterminato e determinato, la spesa per acquisto diretto di servizi, la spesa di pulizia locali, le utenze e le spese di manutenzione ordinaria
o	risorse umane: utilizzando come dato di partenza la dotazione organica, viene calcolato il full time equivalent (numero di risorse a tempo pieno coinvolte in una determinata attività) e infine il dato delle ore medie annue effettive di presenza per dipendente
o	indicatori di risultato: in base ai processi oggetto di analisi vengono riportati gli indicatori di risultato o di performance conseguiti nell’esercizio 2018.


