Per rappresentare il processo pocanzi descritto verrà utilizzato un particolare standard detto Business Process Model & Notation (BPMN).
Il BPNM è uno standard per la modellazione dei processi di business che fornisce una notazione grafica per specificare i processi di business in un Business Process Diagram (BPD), sulla base di una tecnica di diagrammi di flusso; grazie a tale standard, si riesce a colmare il divario di comunicazione che si verifica frequentemente tra progettazione e realizzazione dei processi aziendali.
Il modello di processo di business va inteso come una rete di oggetti grafici che rappresentano attività e controlli di flusso e che definiscono l’ordine della loro esecuzione.
Questi elementi consentono uno sviluppo facilitato di diagrammi semplici, il cui aspetto semplifica il lavoro degli analisti. Gli stessi elementi sono scelti per la loro distinguibilità e familiarità alla maggior parte degli utenti. Ad esempio, le attività sono dei rettangoli e i punti di decisione sono dei rombi.
Un BPMS fornisce strumenti per:
-	l’analisi e la modellazione dei processi: viene fornito un designer per rappresentare graficamente i processi utilizzabili dai Business Analyst.
-	il supporto allo human workflow: viene fornito un ambiente di sviluppo per creare soluzioni software incentrate sui processi che consentano l’automazione di attività che richiedono l’intervento umano, con strumenti per disegnare e generare form utente, to do list, etc.
-	il supporto all’integrazione di altre applicazioni: viene fornito un ambiente di sviluppo che consente un’integrazione agevole dei sistemi informativi mediante l’esposizione di API (application programming interface).
-	le regole di business: viene fornito uno strumento per la definizione e l’applicazione
	delle regole decisionali utilizzate nei processi.
-	l’esecuzione dei processi: viene fornito un engine generalizzato che esegue il
flusso elaborativo relativo ai processi disegnati, che concatena e orchestra attività
automatizzabili e umane.
-	l’analisi dei dati e l’ottimizzazione delle performance mediante simulazione: viene fornito uno strumento per il tracciamento dei dati e l’analisi degli stessi, con un ambiente integrato nel quale impostare scenari (cambio del tipo e del numero di risorse del processo) che, a partire dai dati storici raccolti fino ad un certo momento, sia in grado di produrre simulazioni predittive.

La ricerca del prodotto informatico più efficace per la digitalizzazione e automazione dei processi si è concentrata su:
	Bizagi
	Bonita.
In entrambi i casi si tratta di software per la modellazione dei processi di business.

Bizagi è una piattaforma digitale che consente l’automazione e la gestione dei processi; il suo layout è molto simile a quello del pacchetto Office di Microsoft e fornisce una gamma completa per la modellazione dei processi mediante lo standard BPMN 2.0.
Bizagi consente inoltre, di condividere in cloud i diagrammi realizzati, oltre a dare la possibilità ai “process owner” di collaborare tra loro. Sulla piattaforma Bizagi è possibile eseguire il workflow, testare la soluzione sviluppata e pubblicare i diagrammi realizzati direttamente su documenti Word, Pdf, Excel. I diagrammi possono essere esportati nei formati PNG, XPDL, Visio, BPMN ed importati tramite file di tipo Visio, XPDL e BPMN.


I componenti della suite Bizagi sono:
•	Bizagi Modeler: è l’ambiente dove vengono modellati i processi di business mediante l’uso del linguaggio standard BPMN 2. È lo strumento usato tipicamente dai business manager e i business analyst per disegnare il modello dei processi As-Is oppure il modello concettuale del processo, detto anche business oriented process model, che disegna un primo To-be.
•	Bizagi Studio: è l’ambiente dove il modello del processo viene trasformato in una vera e propria applicazione di processo eseguibile. Inoltre è l’ambiente dove si realizza la definizione del modello dei dati, dell’interfaccia utente e delle integrazioni con gli altri asset IT.
•	Bizagi Engine: è l’ambiente dove viene eseguito e controllato il processo automatizzato definito in Bizagi Studio. È un portale che consente di consultare facilmente lo stato di tutte le attività dei processi. Inoltre, un set completo di KPI consente di avere il controllo completo delle performance dei processi.

Bonita BPM è un software open source creato nel 2001 in Francia, al National Institute for Research in Computer Science, è stato poi acquisito dalla compagnia francese Groupe Bull. Dal 2009 lo sviluppo di Bonita è realizzato dalla compagnia Bonitasoft.
La suite vanta numerosi riconoscimenti tra i quali il premio per il “Miglior Strumento di Modellazione” all’EclipseCon del 2011 e il riconoscimento ricevuto dalla Gartner Inc. che lo definisce come “l’unico prodotto open source conforme alla definizione di BPMS (Business Process Management Suite)”.
Il software possiede due versioni, ovvero la Community Edition e la Subscription Edition. Il layout del software è user friendly e sono presenti nella home page altre due sezioni, “Learn” e “Resources”, mediante le quali è possibile accedere alla documentazione ufficiale, alla community, per confrontarsi con altri BPMN developer, e al blog di Bonita.
Bonita consente di importare file nei formati Bonita 6.x, Bonita 7.x, BPMN 2.0, XPDL, JBM 3.2, e di esportarli nei formati BPMN 2.0, PNG, GIF, BMP, JPEG, JPG, SVG, PDF.
In sintesi i punti di forza di Bonita BPM sono:
•	modellazione del processo secondo lo standard BPMN2.0;
•	definizione grafica di processi enterprise complessi;
•	monitoraggio delle attività aziendali (Business Activity Monitoring - BAM) e
Business Intelligence (BI) integrate;
•	personalizzazione delle UI (Web, Desktop e Mobile);
•	miglioramento dei processi grazie alla loro simulazione;
•	personalizzazione di Dashboard per valutare l’andamento dei processi.

L’architettura di Bonita BPM risulta essere composta da un motore di esecuzione Bonita, contenente 3 livelli di servizi:
-	servizi generici (autenticazione, documenti, gestione degli eventi, identità, persistenza);
-	servizi BPM (gestione dei processi, gestione degli utenti, gestione dei task, BAM,
connettori);
-	API (Java, EJB, HTTP).

Grazie alle API, il motore di esecuzione si connette al portale Bonita, alla gestione
dei task e al monitoraggio dei processi, all’applicazione Bonita o ad altre.
Nel livello dei Servizi BPM vi sono 4 moduli:
1.	Bonita BPM Studio: consente di realizzare e completare un diagramma di un processo; successivamente cliccando sul pulsante per eseguire il progetto, quest’ultimo viene caricato sul Bonita BPM Portal;
2.	Bonita BPM Portal: progettato per offrire la stessa usabilità di un inbox email, è un portale intuitivo che permette di vedere i task assegnati e di svolgerli; una volta effettuato l’accesso è possibile avere informazioni sui task, eseguire le attività assegnate o prenderne in carico altre, avere uno storico dei task già effettuati, inviare messaggi, delegare attività e creare subtask;
3.	Bonita BPM Engine: rappresenta il motore di esecuzione al centro di Bonita BPM; esegue i processi, gestisce le azioni relative ai task e le azioni di amministrazione;
4.	Connector: grazie ai connettori, Bonita BPM agisce come un’architettura a servizi (SOA) che permette di costruire servizi (e, quindi, funzionalità) che possano essere utilizzati, riutilizzati e combinati per creare processi di business flessibili e leggeri.

